---
id: 849
title: Nikon 85mm f/1.8 Lens
date: 2009-10-17T00:03:14+00:00
author: A. Murat Eren
layout: post
guid: http://meren.org/blog/?p=849
permalink: /blog/2009/10/nikon-85mm-f1-8-lens/
pvc_views:
  - "25364"
categories:
  - blogpost
  - Düşünce / Yorum
  - Ekipman
  - Teknik
---
Geçen hafta aldığım Nikon 85mm f/1.8 lens bu gün elime ulaştı. Çok yoğun bir şekilde kullanacağımı tahmin ettiğim bu lens ile çektiğim fotoğrafları paylaşmaya başlamadan önce hızlı bir yazı yazıp lensin kendisinden, benim gözümde onu değerli kılan avantajlarından bahsedeyim istedim. Belki söyleyeceklerim alıp almamak konusunda kararsızlık yaşayan birilerinin işine yarar.

<table border="0" width="100%">
  <tr>
    <td align="center">
      <img src="{{ site.baseurl }}/images/nikon-85mm-f1-8-lens-85mm.jpg" alt="" />
    </td>
  </tr>
</table>

Ben bir &#8220;ekipman manyağı&#8221; olmadığım için sözlerime ne kadar güvenirsiniz bilemiyorum. Zira ben ekipmanın kendisinden ziyade fotoğrafa odaklandığım için gelişmeleri günü gününe takip edebilen birisi olmadım hiç bir daim. Bu konularda basit bir çizgim var benim. Mesela benimle, -üzülerek söylüyorum-, şöyle sağlam bir Canon-Nikon münakaşasına bile girilmez. &#8220;_En başta tercihimi Nikon&#8217;dan yana kullandım, hayatımdan gayet memnunum_&#8221; der çıkarım işin içinden (içimden de &#8220;_yazık, bak Canon almış zamanında kikirt_&#8221; derim, ama hiç çaktırmam). Öyle her çıkan lensi, flaşı, bellek kartını filan da takip etmem. Edene de &#8220;_etme_&#8221; demem. Mesela bir [Ken Rockwell](http://www.kenrockwell.com/) abimiz vardır, bir tane bile beni etkileyen fotoğrafı yoktur, fakat bir şey almadan önce ona giderim (onun sayesinde almaya karar verdiğim her ekipman için de 5 dolar bağışlarım). Geçenlerde burada birisi ile tanıştım. Elinde kocaman bir dijital Pentax fotoğraf makinesi, üzerinde kocaman bir flaş, altında bir adet ekstra pil haznesi (battery grip), üstünde çok güzel bir lens. Geldi, &#8220;_sen de fotoğrafla ilgileniyormuşsun, öyle duydum, naber_&#8221; dedi, biraz sohbet ettik, belli ki çok bilgili bir arkadaşımızdı, merak edip &#8220;_sen ne yapıyorsun_&#8221; dedim, &#8220;_a ben mi? ben fotoğraf çekmekle ilgilenmiyorum, bütün bu ekipmanlar çok hoşuma gittiği için satın alıyorum, hevesimi alınca geri satıyorum_&#8221; dedi :) Aklıma fotoğrafı değil de ekipmanı seven fakat bunu kendisine ve başkalarına bir türlü itiraf edemeyen insanlar geldi. Saygı duydum bu arkadaşa :) Neyse. Lense döneyim.

Öncelikle, verdiğiniz para karşılığı elde ettiğiniz kalite göz önünde bulundurulduğu zaman bu lens Nikon&#8217;un ürettiği en iyi lenslerden birisi (belki de 50mm f/1.8&#8217;den sonra bu kritere göre en iyi prime lens). Bu benim kişisel kanaatim de değil, bir çok yerde benze söylemlere rastlayabilirsiniz. Ayrıca Nikon D70, D200, D300 gibi sensör boyutu küçük olan bir makine kullanıyorsanız, ilerde D700 gibi full frame sensöre sahip bir makineye geçerken kurtulmanızı gerektirecek bir lens değil kendisi (bildiğiniz gibi Nikon&#8217;un DX  lenslerini sadece küçük sensörlü modellerde kullanabiliyorsunuz, benim güzelim [fisheye](http://meren.org/blog/2009/08/nikon-10-5mm-fisheye-lens/) lensim de DX mesela ve yarın bir gün geçiş yapmaya karar verirsem ne yapacağım diye düşünüyorum kara kara).

Bu lensin bir üst gömleği 85mm f/1.4, &#8220;_ben bunu almayayım, daha iyisini alayım_&#8221; derseniz ödemeniz gereken fiyat farkı ise 800 dolar civarında (bu lens 450-500 dolar iken o lens 1250-1300 dolar).

Bazı durumlarda &#8220;ucuz ayakkabıya para verecek kadar zengin değilim&#8221; diyen birisi de olsam iş fotoğrafa gelince genellikle en iyinin bir-iki gömlek altında takılmayı seviyorum. 50mm prime lensimi alırken de 1.4 yerine 1.8&#8217;i almıştım, acayip memnunum. Bu lenste de aynısı olacağına dair bir his var içimde. Şu da benim kişisel 85mm lensin neden f/1.4&#8217;ü yerine f/1.8&#8217;ini aldım listem:

  * Daha ucuz, hakkında bir sürü harika eleştiri var.
  * Daha hafif ve daha küçük.
  * Aradaki keskinlik farkı anlaşılabilecek bir fark değil (&#8220;_ben anlıyorum_&#8221; diyene de gönül rahatlığı ile &#8220;_aferin_&#8221; diyebilirsiniz, f/2.8&#8217;den sonra ikisi birbirinin aynı keskinlikte fotoğraflar üretiyorlar).

Diyaframın tamamen açık olduğu durumda keskinliğin düşük olması normal.. Eve girmeden önce aynı objenin değişik diyafram değerleri ile bir kaç fotoğrafını çektim. Obje dediğim de bu (obje deyince çok karizmatik duyuluyor ama bir adet yaprak özünde kendisi):

<table border="0" width="100%">
  <tr>
    <td align="center">
      <img src="{{ site.baseurl }}/images/nikon-85mm-f1-8-lens-85mm-f3.5.jpg" alt="" />
    </td>
  </tr>
</table>

Bunlar da değişik diyafram değerleri ile fotoğrafların orijinal boyutundan kesitler (her bir fotoğrafta odak yaprağın üzerinde) (3.5&#8217;tan sonra artık gözle görülür bir fark kalmıyordu, keskinlik şaka gibi, delilik resmen (elde çektiğimi filan da hesaba katın)):

<table border="0" width="100%">
  <tr>
    <td align="center">
      <img src="{{ site.baseurl }}/images/nikon-85mm-f1-8-lens-85mm-sharpness.jpg" alt="" />
    </td>
  </tr>
</table>

Beni korkutan tek şey bokeh idi. Çünkü 1.4&#8217;ün bokeh&#8217;inin çok daha iyi olduğunu herkes söylüyordu (1.4&#8217;ün diyafram bıçakları dairesel bir iris oluşturuyor, 1.8&#8217;in bıçakları ise daha özensiz, ortaya bir çokgen çıkıyor ([buna](http://www.utopia-photography.ch/lenses/85mm/z/p04.html) bakarsanız hayalinizde canlanır)). Fakat o konuda da endişeye pek mahal olmadığını deneyip gördüm (hava biraz yağmurlu iken arabanın içinden çektim, o siyah noktacıklar camın üzerindeki yağmur damlacıklarına, yeşil ışıklar ise ilerideki trafik lambasına ait, ISO 1250 bu arada, grenler de oradan geliyor):

<table border="0" width="100%">
  <tr>
    <td align="center">
      <img src="{{ site.baseurl }}/images/nikon-85mm-f1-8-lens-85mm-bokeh.jpg" alt="" />
    </td>
  </tr>
</table>

Netice olarak bu 85mm f/1.8 müthiş bir lens. Eh, 1.4 olanı daha da harika muhakkak, fakat parayı gözden çıkarsaydım dahi boyut ve ağırlık sebebi ile tercih etmeyebilirdim.

Bu lensi almayı düşünüyorsanız gönül rahatlığı ile alın, arta kalan para ile de başka bir yatırım yapın. Bu iki lens arasındaki fark sizin çektiğiniz fotoğrafların kalitesini gerçekten değiştirecek bir fark değil.
