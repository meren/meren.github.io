---
id: 3132
title: 'Eel Pond&#8217;un Kenarında Kelimeler Albayım'
date: 2014-05-27T06:12:00+00:00
author: A. Murat Eren
layout: post
guid: http://meren.org/blog/?p=3132
permalink: /blog/2014/05/eel-pondun-kenarinda-kelimeler-albayim/
pvc_views:
  - "14766"
categories:
  - blogpost
  - Ben, Meren Bey Nasılım
---
Günlerden bir Pazar. Hava nasıl güneşli. Bunca zamandır çanına ot tıkayan insanlardan intikamını Kuzey kutbunu işgal etmişgillere yaşattığı soğuk ile almakta olan Dünya gezegeni, iki fırtına arası mola vermiş.

<img class="aligncenter size-full wp-image-3136" alt="wh-1" src="{{ site.baseurl }}/images/eel-pondun-kenarinda-kelimeler-albayim-wh-1.jpg" width="1000" height="376" srcset="{{ site.baseurl }}/images/eel-pondun-kenarinda-kelimeler-albayim-wh-1.jpg 1000w, {{ site.baseurl }}/images/eel-pondun-kenarinda-kelimeler-albayim-wh-1-900x338.jpg 900w" sizes="(max-width: 1000px) 100vw, 1000px" />

Ben bu aralar öyle dışarısı seven bir insan değilim. Beni bırak hayatımı laboratuvardaki ve evdeki sekiz duvar arasında geçireyim. Ama o gün içeride geçirilecek bir gün de değil. Yani dışarısı insanı değilim, ama içerisi de yerini bilecek. her şey sevdiklerim şımarmasın diye. O kadar şey arasından babam oldum çıktım şu kısa ömrümde.

<p style="text-align: center;">
  ***
</p>

Ben Woods Hole&#8217;da yaşıyorum. _Biliyoruz Meren_. Boston&#8217;a birbuçuk saat uzaklıkta şirin bir kasaba burası. _Bunu da biliyoruz?_ Dört tarafı denizlerle çevrili bu Woods Hole&#8217;un. _Düzenli okura zerre saygı yok arkadaşım :(_ Hehe_._ Ciddi bi&#8217;şey yazıyorum ama, bi&#8217;dur&#8230; Giriş önemli. _İyi ne halin varsa gör._

Neyse. Ben bu Woods Hole&#8217;u epey seviyorum. Meğer burası benim evimmiş filan gibi bir durum sanırım. Diğer taraftan buradaki yaşantımın, dünyanın gerçeklerinden çok uzak olduğunun da farkındayım. Bazı sabahlar işe yürürken dünya nüfusunun %99&#8217;unun nasıl koşullarda çalıştığını düşünüp adını koyamadığım bir sıkıntı yaşıyorum. Ben burada olmayı hak ediyor değilim. Başka yerlerde olanlar da oldukları yerlerde olmayı hak ediyor değiller. Hasbelkader &#8216;prestijli&#8217; addedilen konumlara gelmiş kişilerin buradaki rahatsız edici gerçeği göz ardı etmek için kullandıkları bir &#8220;_çalıştım, hak ettim_&#8221; savunması var. Fakat &#8220;_çalışabilecek_&#8221; konumda olmak bile tamamen raslantısal bir durum. Kimin nerede olduğunun ya da olmadığının tatminkâr hiçbir açıklaması yok, ve bu epey kalp kırıcı bir hadise. Bazı dillerde çok güzel ve spesifik kelimeler var. Misal Bantu dilinde &#8216;ilunga&#8217;, &#8220;_suistimali ilk kez yapıldığında affedip unutan, ikinci kez yapıldığında müsamaha gösteren, fakat üçüncü sefer gerçekleşmesine asla izin vermeyen kişi_&#8221; anlamına geliyor. Ya da Japonca&#8217;daki &#8216;Koi No Yokan&#8217; (&#8216;恋の予感&#8217;), &#8220;_birisi__ ile ilk karşılaşmanızda, gelecekte bir vakit bu kişi ile aşık olmanızın kaçınılmaz olduğunu idrak etmenize sebep olan his_&#8221; anlamına geliyor. Almanca&#8217;nın &#8216;waldeinsamkeit&#8217; diye bir kelimesi var mesela, &#8220;_bir ormanda yalnız iken deneyimlenen doğa ile birliktelik hissi_&#8221; anlamına geliyor. Bazı diller bazı konularda diğerlerinden çok daha iyi bir iş çıkarmış. Fakat korkarım hiçbir dilde &#8220;_tek hükümdarın raslantı olduğunu idrak eden bireyin hasbelkader kendisini içinde bulduğu huzura mukabilen yaşadığı utançla karışık karamsarlık_&#8221; anlamına gelen bir kelime yok. Bir sürü gereksiz kelime varken buna sıra gelmemiş muhtemelen. Bu utançla karışık karamsarlığa sebep olan karşıtlıkların tamamını koşullardan ziyade perspektif seviyesindeki farklılıklar ile açıklamak mümkün değil, fakat perspektifin de önemli bir rol oynadığını gösteren örnekler bulmak mümkün. Zira aynı manzaranın birine anlamsız bir mutluluk verirken bir başkasına gereksiz bir sıkıntı vermesi bir perspektif mevzusu değilse nedir, bilemiyorum.

Neyse. Ne diyordum? _Valla oradan girdin buradan çıktın, biz de kaybolduk biraz._ Tamam. Açıkçası bir istikametim yok, ama sonlara doğru toparlayacağım belki de. _Hayırlısı_. Evet. Güneşli bir Pazar günü idi, dışarı çıkmıştık. Yürüyoruz. Yürüşümüzün bir noktasında [MBL](http://www.mbl.edu)&#8216;in otoparkına geliyoruz (benim çalıştığım enstitü oluyor kendisi). Sol tarafımızda meşhur [Eel Pond](https://goo.gl/maps/jBn5q). Manzara bildiğin waldeinsamkeit. Hava öyle güneşli ki, kaset satılan her dükkanda 24 saat Loreena McKennitt çalındığı dönemlerine taş çıkartır hayatın. [Loreena McKennitt](https://www.youtube.com/watch?v=L1QdRCaWqio#3:00) da bilmez şimdiki nesil. Loreena McKennitt bilen neslin çocukları oldu artık. _Ne çok yaşamışsın Meren._ Evet ya, çok yaşadım. Neyse. Ne diyordum? _Solda meşhur Eel Pond diyordun._ Hah. Solda meşhur Eel Pond. MBL&#8217;in otoparkında yürüyoruz. O sırada sağımızdaki binanın geniş kanatları simsiyah otopark asfaltına açılan kapısından kirli sakallı, ortaya yaşlı, saçlarının bir kısmı dökülmüş, dökülmemiş olanları ise yer çekimine hangi tarafa yatarak biat edeceğine dair anarşik bir tutum sergileyen, siyah deri ceketli, tıknaz bir amca çıkıp bize doğru yürümeye başlıyor. Genetik açıdan bir Yunan, Ermeni, Türk esintisi var amcanın. Adamın sigarasını yakmanın arefesinde olduğunu görünce bizimle bir işi olmadığını anlıyorum. _Sigara yakmanın arefesinde olan insan heyecanı_. Hemen tanırsın bak bunu mesela. Ama bunun için de bir kelime yok albayım. Neyse. Adamı öyle görünce sigara içtiğim günler geliyor aklıma. Yıllar önce bıraktım, ama çok erken yaşta başlamıştım ben sigara içmeye. Yıl 1788 filan. Bir şeylere ait olma arzumu dünyanın en serseri insanları ile serserilik yaparak tatmin edebileceğime inandığım, Loreena McKennitt&#8217;in şarkıcılığının Cuma&#8217;dan Cuma&#8217;ya istiklal marşı okumaktan ibaret olduğu zamanlar bunlar; yani Loreena ilk okulda, ben ortaokuldayım, takıldığım serseriler lisede, Fransa da devrim hazırlığında filan işte. Yıl 1788 filan. _Demiştiniz bunu Merenbey._ Olsun. Tekrar olsun. Tarih önemli. Ekipte birisi olan herkesin bir takma adı var. Benim yok. Takma ad sahibi olmak çok önemli bir sosyal gösterge. Benim gösterge sıfıra yaslanmış, ışığı yanıyor kenarda. Birisinin adı Appap. Diğeri Dımbıl. Biri Delo. Biri Kürt. Bir diğeri Paço, ve daha hatırlayamadığım nicesi. Akşamları İzmir&#8217;in Evka II&#8217;sinin bilimum parklarında buluşuyor, sigara filan içiyor, başka mahallelerdeki serserilerin hikayelerini birbirimize anlatıyoruz. Bir akşam kara ve tombul yüzünü köfte dudaklarla tamamlayan Appap, küçük cep çakısı ile tırnağının altındaki pislikleri temizliyor. En az iki numara büyük ayakkabıları ile serserilik müessesesinin en kâmil temsilcilerinden birisi olan Appap kardeşimiz, iki tırnak arası aldığı mola esnasında grubun sessizliğine benim nicedir beklediğim bir öneri ile son veriyor o akşam: &#8220;_bu Meren&#8217;e de bir isim lazım len_&#8220;. Evet ya, lazım tabi. Sonunda. Serserilik ağacına yaptığım onca yatırım, bana olan kayıtsızlığın yeter, hakkım olan meyveleri ver artık! Takma ismim olsun tabi. Şöyle Appap gibi sakil, ya da Delo gibi sevimli bir şey filan olsun bence&#8230; Ama olmuyor. Bu kitle içindeki en yakın arkadaşım Dımbıl, kendisini masum taşları ile süzen kaldırıma ön dişlerinin ortasından incecik bir tükürük aşkettikten sonra Appap&#8217;ın çağrısına bir görev bilinci ile yanıt veriyor: &#8220;_armut gibi çocuk .. bence Armut olsun bunun adı_&#8220;. _Gülüşmeler_. Kabul edenler. Etmeyenler. Oy çokluğu ile kabul edilmiştir. _Azınlıklar oy çokluğu ile ezilsin diye icat edilmiş olan demokrasi böyle bir şey işte genç Armut. Geçmiş olsun canım._ Eh, o noktadan sonra sigaraları Armut içmesindi de kim içsindi. Birisini söndürüp ötekisini yaktım. Neyse. Ne diyordum? _Oha Meren, insaf .. adam sigarasını yakıyordu._ Hah, siyah ceketli adam sigarasını yakıyordu işte, ve ben de sigara içmişliğin bizi buluşturduğu paydadan seyrediyordum kendisini. Çok severim aynı paydada buluştuğum insanları ben. Buluşmadıklarımı da severim. Açıkçası kesir işaretining hayatımdaki önemi ÖSS&#8217;den sonra git gide azaldı.

Günlerden o kadar Pazar, hava o kadar güneşli, Eel Pond o kadar efendiydi ki, yolları böyle bir günde kesişen her yabancının yapacağı gibi adama selam verip &#8220;_sen de havanın keyfini çıkarmak için mi buradasın?_&#8221; diye sordum. Adam bana sanki &#8220;_senin adın bundan sonra Armut olsun_&#8221; demişim gibi baktıktan sonra &#8220;_ben burada güvenlik görevlisiyim, eğer burada olmak zorunda olmasam burada işim ne ayol_&#8221; dedi. İçimden Eel Pond&#8217;a dönüp &#8220;_sen üzerine alınma ciğerim, o ne dediğinin farkında değil_&#8221; diyesim geldi. Böyle durumlarda hep ortamı yumuşatmaya çalışan muhlis bir kimliğe bürünürüm. Ama adam ne dediğinin pek de  farkında gibiydi. Utançla karışık bir karamsarlık bastı yine beni. Adam üzgün, Armut şaşkın, Eel Pond dalgın.

<img class="aligncenter size-full wp-image-3139" alt="wh-4" src="{{ site.baseurl }}/images/eel-pondun-kenarinda-kelimeler-albayim-wh-4.jpg" width="1000" height="376" srcset="{{ site.baseurl }}/images/eel-pondun-kenarinda-kelimeler-albayim-wh-4.jpg 1000w, {{ site.baseurl }}/images/eel-pondun-kenarinda-kelimeler-albayim-wh-4-900x338.jpg 900w" sizes="(max-width: 1000px) 100vw, 1000px" />

Bu kısa değiş tokuş üzerine epey düşündüm sonradan. Böyle işte. Üzerinde düşünmeye değmeyecek kadar basit ve rutin mevzular familyasından &#8220;_farklı insanların aynı şeylere bakıp farklı şeyler görüyor olmaları_&#8221; mevzusu. _Perspektif diyorlar ona Meren_. Evet. Eminim kimileri çözmüştür bu işleri, fakat ben bazen düz yolda kayboluyorum. _Hep çok basit şeylere takılıyorsun Meren_. Evet, hep çok basit şeylere takılıyorum. Atom mühendisi bile olabilirdim, ama &#8220;mevzular&#8221; bitmedi. _Defterleri kapat! Yazılı sözlü: Armut, insanlığın yolculuğunun içine eden mevzuları say bakalım_. Sayıyorum, bir, &#8220;_farklı insanların aynı şeylere bakıp farklı şeyler görüyor olmaları mevzusu_&#8220;; iki, &#8220;_bizi isteyenleri bizim istemiyor, bizim istediklerimizin ise bizi istemiyor oluşu mevzusu_&#8220;; üç &#8220;_bir bekleyen olunca erken geleceği olanların geç kalıyour, kesin geleceklerin bile tutup gelemiyor oluşu mevzusu_&#8220;; dört &#8220;_çok istediğimiz şeylere ancak onları istememeyi öğrendiğimiz ölçüde sahip olabiliyor oluşumuz mevzusu_&#8220;; beş&#8230;_Tamam tamam, otur!_ Say say bitmez bu mevzular öğretmenim. _Anladık orasını._

Örüntüleri görmek ile onların içinden çıkabilmek bambaşka şeyler elbet. Yeterince soyutlarsak her şeyi ifade edebilecek tek bir teori ile yaşamak mümkün olabilir mi? Bu mevzuları çok iyi kavrasak, otoparktaki amcanın algısını temelden değiştirmek mümkün olabilir mi? _Soru retorik değilse yanıtlayacağım?_ Soru retorik, ama düşünmen yeter._
  
_ 

<p style="text-align: center;">
  ***
</p>

<img class="aligncenter size-full wp-image-3138" alt="wh-3" src="{{ site.baseurl }}/images/eel-pondun-kenarinda-kelimeler-albayim-wh-3.jpg" width="1000" height="376" srcset="{{ site.baseurl }}/images/eel-pondun-kenarinda-kelimeler-albayim-wh-3.jpg 1000w, {{ site.baseurl }}/images/eel-pondun-kenarinda-kelimeler-albayim-wh-3-900x338.jpg 900w" sizes="(max-width: 1000px) 100vw, 1000px" />

Özü, kişinin doğduğu an ile öldüğü an arasındaki tüm süreyi girişinde &#8220;_ben_&#8221; yazan karanlık bir odanın içindeki tek bir pencereden dışarıya bakarak geçiriyor. Kimse ile tanışmıyor, kimse ile konuşmuyor. Ömrünün ilk gününden son gününe değin ne içinden çıkıyor bu odanın, ne de içeriye bir başkasını alıyor. _Ben_ işte orada, yansımasız bir odanın içinde, kendisine dair bildiği her şeyi pencereden bakarken gördüklerinden derlediği bir varlık sürüyor. Pencereden girenlerin ham haliyle başa çıkmak kimsenin haddine değil, bu yüzden önünde bir kutu var _ben_in, röntgen kağıdı gibi görünen &#8216;perspektifler&#8217; ile dolu bu kutu. Pencereden görünen karmaşık dünya ancak bir perspektifin süzgecinde başa çıkılabilir hale geliyor. Kimse açık açık kabul etmese de hayat aslında çok zor ve çok karışık: &#8220;mevzular&#8221; bitmek bilmiyor, ve aslında yaşayan herkes elinden gelenin en iyisini yapıyor. Misal, Eel Pond bizim gibi değil; onu izleyenlerin ona dair düşünceleri onun tekilliğini ve kupkuru objektifliğini zerre kadar etkilemiyor. Bize dair yalın bir kayıtsızlık içinde olan Eel Pond&#8217;un tekilliği ise pencerelerdeki perspektiflerden geçerken şekilden şekile giriyor.

<img class="aligncenter size-full wp-image-3140" alt="wh-5" src="{{ site.baseurl }}/images/eel-pondun-kenarinda-kelimeler-albayim-wh-5.jpg" width="1000" height="376" srcset="{{ site.baseurl }}/images/eel-pondun-kenarinda-kelimeler-albayim-wh-5.jpg 1000w, {{ site.baseurl }}/images/eel-pondun-kenarinda-kelimeler-albayim-wh-5-900x338.jpg 900w" sizes="(max-width: 1000px) 100vw, 1000px" />

Belki de en başta kutu bomboş değil; içinde genetik ya da epigenetik perspektifler var belki evvela. Ama çoğu kişinin perspektif kolleksiyonunun aslan payı yakın çevresinin erken yaşlardaki katkılarından mütevellit bence. Babası geliyor misal bir gün çocuğun: &#8220;_bunu taktığında seni gerçekten sevenlerin her yaptığı gözüne batacak yavrum_&#8221; diyor davranışlarıyla. _Ben_ alıyor perspektifi, atıyor kutuya. Bir arkadaş geliyor öbür gün, &#8220;_bu benimle iletişim kuran herkesin beni küçük gördüğünü gösteriyor; abim bana iki tane verdi, al biri senin olsun_&#8221; diyor farkında olmadan. _Ben_ alıyor perspektifi, atıyor kutuya. Tarih öğretmeni geliyor, sıraların üzerine saçtıklarını işaret edip &#8220;_bu kendinizi büyük, sizden olmayanları ise küçük ve hakir görmeniz için_&#8221; diyor. Kimileri alıyor, kimilerinin ise önceki perspektifleri ayıklıyor bu mizanseni pencereden girenler arasından. _Ben_in başka bir işi olmadığı için zamanla perspektiflerinin üstadı oluyor. Perspektiflerin çeşitli kombinasyonları ile daha da basitleştiriyor pencereden görünenleri. Bu analoji mukabilinde &#8220;_bir de bununla bak Eel Pond&#8217;a güvenlikçi amca, beğenirsen sende kalabilir_&#8221; demek de mümkün olabilirdi belki, ama zamanla odanın duvarları kalınlaşıyor, kutuların içeriği sabitlenmeye başlıyor. Kutuyu yerle yeksan edip sıfırdan başlamak da mümkün beki, fakat _ben_ tembel, ve kendi haline bırakıldığında yola küçük rötuşlar ile devam etmeyi yeğliyor (mesela gün geliyor, tutup tarih öğretmeninden miras perspektifin isim boşluğundaki Kürt&#8217;ün yanına bir virgül koyup Ermeni ekliyor).

Kimse açık açık kabul etmese de hayat aslında çok zor ve çok karışık, üstüne &#8220;_al bir de bununla bak_&#8221; denebilecek yaşlar da her ne hikmetse çok çabuk bitiyor. Sonra birisi kupkuru bir manzarada huzur bulurken, diğeri onu neredeyse kendisine bir hakaret olarak addediyor. Fakat kişi bu deneyimlerin tarihçesini çözmek için varoluşunun özü olan _ben_den soyutlanıp yıllar boyu bir araya koyduğu perspektiflere göz gezdirmeye bir türlü güç bulamıyor. Çünkü hayat hiç de kolay değil, ve her birimizi her gün onlarca &#8220;mevzu&#8221; ile karşılıyor. İnsanın işi çok zor.

Kurt Vonnegut &#8220;_her birimiz sürekli uçurumlardan atlayıp olmayan kanatlarımıza düşerken sahip olmaya çalışıyoruz_&#8221; demiş bir keresinde. Yeterince soyutlayınca kızıp darılacak bir kimse de bulamıyor insan.

Dünyayı ele geçirdiğim zaman görev vereceğim kurumlardan birisi doğum günü gelen her vatandaşa şöyle bir mektup gönderecek (yeni düzende herkesin adı Pelin olacak, dolayısıyla dilerseniz üzerinize alınabilirsiniz):

> Sevgili Pelin,
> 
> Eğer dayanamasaydınız kimsenin sizi suçlamaya hakkı olmazdı, fakat tüm ihtimalleri utandırıp bir yılı daha çok güzel yaşadınız. Lütfen kendinizi geçen bir yıl boyunca yaptığınıza inandığınız hataların utançlarından azad edin, ve kendinizi samimiyetle affedin. Geriye kalan her tür kızgınlık ve dargınlıklarınızı bize yöneltebilirsiniz. her şey bizim suçumuzdu, ve her şey için özür dileriz.
> 
> Her koşulda sevgiler,
  
> Pelin.

Herkesin ihtiyacı olan bu kadar basit bir hizmetin bile benim dünyayı ele geçirmeme kalmış olması utanç verici tabi. Ama biraz daha sabır.

<p class="blank">
